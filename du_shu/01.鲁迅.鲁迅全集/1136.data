别诸弟三首――庚子二月

　　（１９００年）

　　谋生无奈日奔驰，有弟偏教各别离。

　　最是令人凄绝处，孤檠长夜雨来时。

　　还家未久又离家，日暮新愁分外加。

　　夹道万株杨柳树，望中都化断肠花。①

　　从来一别又经年，万里长风送客船。

　　我有一言应记取：文章得失不由天。

　　①断肠花：《广群芳谱》卷三十六秋海棠，引《采兰杂志》：“昔有妇人怀人不见，恒洒泪于北墙之下。后洒处生草，其花甚媚，色如妇面，其叶正绿反红，秋开，名曰断肠花，即今秋海棠也。”
