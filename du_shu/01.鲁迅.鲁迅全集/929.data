戛剑生杂记〔１〕

　　行人于斜日将堕之时，暝色逼人，四顾满目非故乡之人，细聆满耳皆异乡之语，一念及家乡万里，老亲弱弟必时时相语，谓今当至某处矣，此时真觉柔肠欲断，涕不可仰。故予有句云：日暮客愁集，烟深人语喧。皆所身历，非托诸空言也。

　　生鲈鱼与新粳米炊熟，鱼须砍小方块，去骨，加秋油〔２〕，谓之鲈鱼饭。味甚鲜美，名极雅饬，可入林洪《山家清供》〔３〕。

　　夷人呼茶为梯〔４〕，闽语也。闽人始贩茶至夷，故夷人效其语也。

　　试烧酒法，以缸一只猛注酒于中，视其上面浮花，顷刻迸散净尽者为活酒，味佳，花浮水面不动者为死酒，味减。

　　〔１〕　本篇录自周作人《关于鲁迅》一文（见一九三七年三月上海宇宙风社出版的《瓜豆集》），作于一八九八年，戛剑生，鲁迅早年的别号。

　　〔２〕　秋油　酱油。

　　〔３〕　《山家清供》　宋代林洪著，二卷，是一部关于烹饪的书。

　　〔４〕　梯　英语ｔｅａ的音译。
